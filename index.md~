---
layout: page
permalink: /
---

![przebaczenie](https://flic.kr/p/dtQyv2;)

**Katedra Psychologii Klinicznej na Wydziale Nauk Społecznych KUL oraz
Katedra Etyki Szczegółowej na Wydziale Filozofii KUL zapraszają do
udziału w Ogólnopolskiej Interdyscyplinarnej Konferencji Naukowej
„Oblicza przebaczenia”, która odbędzie się 3 czerwca 2016 r. w
Katolickim Uniwersytecie Lubelskim Jana Pawła II.**

Przebaczenie należy do doniosłych kategorii znanych ludziom z
doświadczenia. Bodaj każdy człowiek kiedyś przebaczał, oczekiwał na
przebaczenie bądź obserwował proces przebaczania dokonujący się w jego
otoczeniu. Ale przebaczenie, choć doświadczalne i powszechnie znane,
jest także fenomenem tajemniczym, nieuchwytnym, trudnym do
zdefiniowania. Zawsze ma charakter jednostkowy i wyjątkowy, a zarazem
konkretny, odnoszący się do określonej sytuacji i niepowtarzalnej
relacji.

Za każdym razem dokonujące się przebaczenie ma własną historię i
wyjątkowe oblicze. O różnych obliczach przebaczenia mówić można także w
kontekście szeregu dziedzin nauki zajmujących się tym fascynującym
zagadnieniem. Badacze różnych dyscyplin: psychologowie, filozofowie,
historycy, prawnicy czy teolodzy w ramach przeprowadzanych analiz mogą
uzyskać dostęp do różnych, często nieznanych przedstawicielom innych
dziedzin, ujęć i wymiarów przebaczenia.

Ze względu na życiową doniosłość, specyficzną nieuchwytność i
wieloaspektowość, fenomen przebaczenia zasługuje na szczegółowe analizy,
dogłębne omówienie i interdyscyplinarne ujęcie. Celem konferencji jest
integracja wiedzy z różnych dyscyplin, w trosce o możliwie najpełniejsze
zrozumienie fenomenu przebaczenia, stworzenie przestrzeni do dyskusji
dla badaczy zajmujących się tą problematyką oraz upowszechnienie badań
nad kategorią przebaczenia na gruncie polskiej nauki. Zainteresowanych
badaczy zapraszamy do nadsyłania abstraktów mieszczących się w czterech
sekcjach tematycznych:

* Filozoficznej 

* Nauk społecznych

* Nauk humanistycznych

* Teologicznej

W ramach konferencji wygłoszone zostaną wykłady plenarne zaproszonych gości.


[**Formularz zgłoszeniowy**](http://goo.gl/forms/KXu0pWiOIq)
